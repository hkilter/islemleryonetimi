# Giriş
Üretim, hammadde, malzeme, işgücü, sermaye, enerji, teknoloji gibi girdilerin bir dönüşüm sürecinden geçirilerek ürün ve hizmet yaratılması faaliyetidir. Tanımda belirtildiği üzere üretim faaliyeti sadece somut ürünleri değil, hizmetleri de kapsamaktadır. Bu nedenle, son yıllarda alanı tanımlamak için _Üretim Yönetimi_ kavramı yerine _İşlemler Yönetimi_ kavramının kullanımı yaygınlaşmıştır.

Tanımda yer alan dönüşüm süreci işletmede üretilen ürüne bağlı olarak farklılık göstermektedir. Dönüşüm, imalatta fiziksel ya da kimyasal, nakliye sistemlerinde yer değiştirme, perakendecilikte mülkiyet devri, depolama sistemlerinde stoklama, sağlık sistemlerinde fizyolojik, telekomünikasyonda bilginin dönüşümü ve eğlence sistemlerinde psikolojik temelli olabilir.

İmalat işletmeleri ile hizmet işletmeleri arasında birçok ortak noktadan bahsetmek mümkündür. Bunların tümünde bir dönüşüm süreci ve bu dönüşüm süreci içinde işlenen birtakım kaynaklar veya girdiler vardır. Tümünde sistemin faaliyetleri hakkında bir geribildirim sözkonusudur. Ayrıca, gerek imalat, gerekse hizmet işletmelerinde, üretim sürecinin çıktılarının satılarak nakde dönüştürülmesi ve dönüşüm sürecinin sürekliliğinin sağlanabilmesi için elde edilen nakitin büyük bir kısmının yeni kaynakların temini amacıyla kullanılması gerekmektedir. Hizmet sektörünün ayakta kalabilmesi için güçlü bir imalat sektörü gereklidir. İnşaat, reklam, finansal hizmetler, bankacılık, telekomünikasyon, taşımacılık, belediyecilik gibi hizmet işletmelerinin gelişimi sağlıklı bir imalat sektörünün varlığına bağlıdır.

Kuşkusuz ürün üreten sistemler ile hizmet üreten sistemler arasında bazı farklılıklardan bahsetmek mümkündür. Her şeyden önce, imalat faaliyetleri sonunda ortaya çıkan ürünler tüketiciler tarafından zaman içinde tüketilir, buna karşılık hizmet işletmelerinin ürettiği somut olmayan hizmetlerin müşteriler tarafından üretildiği anda ve yerde tüketilmesi sözkonusudur. Hizmet işletmelerinde genellikle, imalat işletmelerine kıyasla, işgücü kullanımı daha fazla; makine, araç-gereç kullanımı daha düşük, kalite özelliklerinin ve başarının ölçümü ise güçtür. Kalite büyük ölçüde müşteri algılamalarına bağlıdır. Hizmetin daha sonra kullanılmak üzere stoklanamaması nedeniyle, talep oluştuğunda gerekli kapasitenin mevcut olması gerekir. Dolayısıyla hizmet işletmelerinde kapasite belirleme faaliyeti son derece önemlidir. Ayrıca, hizmet üreten sistemlerde müşteriyle temas derecesi yüksektir, hatta birçok durumda müşteri dönüşüm sürecinin içindedir. Hizmetin stoklanamaz ve taşınamaz olması, üretim tesislerinin küçük üniteler halinde, dağınık yerlerde kurulmasını gerektirir. Son olarak, tüm hizmetlerin standardizasyonu mümkün değildir.

İmalat ve hizmet sektörleri arasındaki bu farklılıklar, hizmet üreten işletmelerde üretim yönetimi tekniklerinin kullanılmasını engelleyici nitelikte değildir.

İşletmeler, müşteri ihtiyaç ve beklentilerine cevap veren bir ürün ya da hizmet ürettikleri takdirde varlıklarını sürdürebilirler. Diğer fonksiyonları görevlerini ne denli iyi yaparlarsa yapsınlar, ürünü pazarda kabul görmeyen kuruluşların başarı şansı yoktur. İşletmenin temel fonksiyonlarından biri olan işlemler fonksiyonu işletmenin rekabet edebilirliğini etkilemekle kalmaz, aynı zamanda tüm işletmelerin işlemler fonksiyonları birarada ülkenin uluslararası düzeyde rekabet edebilirliğini etkiler. Ayrıca birçok işletmede işlemler fonksiyonunun çalışabilmesi için önemli yatırım harcamalarına katlanılmakta, dolaysız maliyetlerin çok büyük bir kısmı üretimde ortaya çıkmakta, işlemler sonucunda ulaşılan verimlilik düzeyleri ülke ekonomisini etkilemekte ve çeşitli üretim sistemleri ülkedeki işgücünün önemli bir kısmına istihdam olanağı yaratmaktadır. Son olarak, bu alanda geliştirilmiş araç ve tekniklerin işletmenin diğer fonksiyonlarının (muhasebe/finans, pazarlama, araştırma-geliştirme, insan kaynakları vb.) yönetiminde de kullanılmakta olduğunu söylemek mümkündür.

Bazı çevre koşulları işlemler yöneticilerinin görevlerini giderek güçleştirmektedir. Bu koşulları şu şekilde sıralamak mümkündür:

1.	Müşteri ihtiyaç ve beklentilerinin hızla değişmesi,
2.	Rakiplerin sunduğu kalite ve maliyet düzeyindeki iyileşme,
3.	İç ve dış pazarlarda yaşanan yoğun küresel rekabet,
4.	Üretim teknolojisinde meydana gelen hızlı gelişmeler,
5.	İşlemlerin uluslararası boyut kazanması,
6.	Uluslararası ticaretin yoğunlaşması,
7.	İmalat sektörü karşısında hizmet sektörünün payının ve öneminin giderek artması,
8.	Üretim kaynaklarının sınırlı olması.

İşlemler yönetimi, özellikle son çeyrek yüzyıldır meydana gelen değişikliklerin etkisiyle, işletmecilik biliminde hareketli ve ilginç bir alan haline gelmiştir. İşletmelerin varlıklarını ve rekabetçi konumlarını sürdürmeleri açısından günümüzde işlemler fonksiyonu küreselleşme sürecinde rekabet savaşlarının sürdürüldüğü bir alan olarak kabul edilmektedir. Yoğun rekabet ortamında ayakta kalabilmeleri için üretim sistemlerinin kalite, maliyet, esneklik, hız boyutlarında rekabet edebilmeleri bir zorunluluktur. 


## Rekabet Araçları

### Kalite  
Kalite, ürün kalitesi ve süreç kalitesi olmak üzere iki ayrı grupta incelenebilir. Günümüzde ürün kalitesi için verilen tanım, “kullanım amacına uygunluk” şeklindedir. Dolayısıyla, bir ürünün tasarımına ilişin kalite düzeyinin hedef alınan pazara göre farklılık göstereceğini söylemek mümkündür. Bu nedenle ürün kalite düzeyinin belirlenmesinde müşterinin ihtiyaç ve beklentileri esas alınmalı, tasarım kalitesinin yanı sıra tasarıma uygunluğun da sağlanması gerekmektedir. Süreç kalitesi ise “ürünün üretildiği sürecin kalitesi” olarak tanımlanır, ürünün güvenirliği ile ilgilidir ve tüm pazar bölümlerinde önem taşır. Ürün ne olursa olsun, tüm müşteriler hatasız ürün talep ederler ve hatasız üretim, süreç kalitesinin sağlanmasıyla mümkündür.

### Hız  
Bazı pazar bölümlerinde ürün ve hizmetlerin hızlı ya da zamanında teslimi, müşterinin satınalma kararını belirleyici nitelik taşır. Bu nedenle de işletmeler açısından bir rekabet silahı olarak değerlendirilir. Hız yeni ürünlerin tasarımı, geliştirilmesi ve piyasaya sürülmesi aşamalarında da önemlidir. Kuşkusuz yeni ürünle piyasaya ilk giren işletme, diğerleri karşısında önemli bir rekabet avantajı yakalamış olacaktır.

### Esneklik  
Ürün yaşam sürelerinin kısalması nedeniyle, işletmelerin tek bir ürünün üretimine yönelik tesislere yatırım yapmamaları, birden fazla ürün çeşidini hızlı bir şekilde, kaliteden taviz vermeden düşük maliyetle üretebilme ve ürün çeşidini hızlı bir şekilde değiştirebilme yeteneğine sahip esnek tesisleri tercih etmeleri gerekmektedir.

### Maliyet  
Düşük üretim maliyetleri, sıklıkla kullanılan bir başarı ölçütü olmakla birlikte, işlemler stratejisinin geliştirilmesinde düşük maliyet uğruna diğer kriterlerin ihmal edilmesi birçok işletmeyi başarısızlığa sürüklemiştir. Burada önemli olan, diğer rekabet silahlarıyla birlikte düşük maliyete ulaşabilmektir, ki bu da kaynakların daha verimli kullanımıyla sağlanmalıdır. 

Ne kadar kötü yönetilirse yönetilsin, herhangi bir sistemde sınırsız kaynak kullanımıyla müşteri doyumu sağlanabilir. Oysa, doğada olduğu gibi endüstriyel sistem içinde de kaynaklar kıttır ve bunların sınırsız kullanımı mümkün değildir. Dolayısıyla, ulusal ve uluslararası rekabet ortamında üretim kaynaklarının verimli kullanımı bir zorunluluktur. Ayrıca, bir ülkede yaşayan bireylerin yaşam standardının yükselmesi, enflasyonun önlenmesi ve dış rekabette başarı sağlanması ancak verimlilik artışlarıyla mümkündür. 

Verimlilik, bir işgörenin, bir grup işgörenin, bir makinenin, bir sürecin, bölümün veya tüm işletmenin, ya da bir ülke ekonomisinin başarısının ölçümünde kullanılabilecek bir ölçüdür. Verimlilik kavramı üretimde kullanılan girdilerle, üretim faaliyetlerinin sonunda elde edilen çıktılar arasındaki ilişkiyi ifade eder. Verimlilik, basitçe, “Çıktının Girdiye Oranı”yla tanımlanır. Bu durumda daha az girdi kullanarak aynı çıktının sağlanması, aynı girdilerle daha çok çıktı elde edilmesi ya da kullanılan girdi miktarındaki artıştan daha fazla bir çıktı artışı sağlanması halinde verimlilik artacaktır.

Verimlilik parasal, yarı-parasal ya da fiziki birimler cinsinden ifade edilebilir. Diğer taraftan çıktıyı girdiler toplamına oranlayarak toplam verimliliğin hesaplanması, çıktıyı tek bir girdiye oranlayarak kısmȋ verimliliğin hesaplanması ya da çıktıyı seçilmiş birkaç girdi kalemine oranlayarak çok-faktörlü verimlilik rakamının hesaplanması mümkündür. 

Kıt kaynakları kullanma yeteneğinin önemli bir göstergesi olan verimlilik, işletmeler için uygun bir başarı ölçüsüdür. Ancak verimlilik göreli bir ölçüdür. Başka bir deyişle, anlamlı olabilmesi için, bir başka değerle karşılaştırılması gerekir. İşletme için hesaplanan verimlilik değerini yıllar itibarıyla izlemek ya da işletmenin verimliliğini aynı endüstri içinde yer alan diğer işletmelerin verimlilik ölçüm sonuçlarıyla veya endüstri ortalamasıyla karşılaştırarak işletmelerin başarısını ölçmek mümkündür. Verimlilik ölçüm sonuçları verimliliği iyileştirme olanaklarının ortaya çıkarılmasına da ışık tutacaktır.

Günümüzde, verimliliğin en önemli belirleyicisinin işgörenler olduğunu savunan görüş terkedilmiştir. Artık, verimliliği belirleyen temel faktörlerin, teknoloji, iş yöntemleri, kullanılan araçlar ve yönetim olduğu kabul edilmektedir.

Örgütsel başarının ölçülmesinde, verimlilik yanında etkinlik kavramının da kullanıldığı görülmektedir. Etkinlik, gösterilen çabaların amaca ulaştırıcı nitelikte olmasıdır. Başka bir deyişle, “doğru işin yapılması” anlamını taşır. Diğer taraftan, verimliliğe “işin doğru yapılması” anlamını yüklemek mümkündür. 

İşlemler yönetimine ilişkin kararları sistemin tasarımına yönelik uzun dönemli stratejik kararlar ve sistemin işleyişine ilişkin kısa dönemli operasyonel kararlar olarak iki grupta incelemek mümkündür. Ürün seçimi ve tasarımı, süreç planlaması, kapasite-teknoloji seçimi, kuruluş yeri seçimi, tesis yerleştirme, iş tasarımı-iş ölçümü ve tedarik zincirine ilişkin kararlar stratejik kararları oluştururlar. Tesisin üretime geçmesinden sonra, günlük sorunlarla uğraşmak gerekmektedir. Üretim plan ve programlarının hazırlanması, stok yönetim ve denetimi, bakım-onarım planlaması, kalitenin sağlanması için gerekli faaliyetlerin yerine getirilmesi ise yöneticilerin kısa dönemde uğraşmaları gereken sorunları oluşturur.

İşlemler yöneticisi kısa ve uzun dönemli kararları verirken kalite, maliyet, esneklik ve hız boyutlarındaki rekabet gücünü sağlamaya ve korumaya yönelik hareket etmek zorundadır.
